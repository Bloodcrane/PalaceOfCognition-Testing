ლევ ტოლსტოი აღიარებულია, როგორც ყველა დროის საუკეთესო მწერალთაგანი, ხოლო, მისი რომანი „ომი და მშვიდობა” მსოფლიო ლიტერატურის ერთ-ერთი უდიდესი ნაწარმოებია. ნაწარმოები ნაპოლეონის ომების ეპოქასა და რუსი საზოგადოების ცხოვრებას მოიცავს.

„ომი და მშვიდობა“ განთქმულია იმ უდიდესი სიუჟეტური ლანდშაფტით, რომელსაც ტოლსტოი გვიხატავს. ნაწარმოები სიღრმისეული, დახვეწილი პერსონაჟებით გამოირჩევა, რომლებიც გაცოცხლებულია მათი ურთიერთობებით საზოგადოებასა და ამა თუ იმ ცხოვრებისეულ სირთულეებთან, ამასთანავე ისტორიულ ეპოქასთანაც.

რომანში მხატვრული სიუჟეტური მონაკვეთების გარდა, გვხვდება 24 თავი, რომელიც ავტორის პიროვნულ ფილოსოფიასა და შეხედულებებს გამოხატავს. სწორედ აქ ვხვდებით ტოლსტოის მსჯელობას ისტორიის საკითხზე. სანამ განხილვაზე გადავიდოდეთ აუცილებელია გავეცნოთ ტოლსტოის რელიგიურ და პოლიტიკურ შეხედულებებს, რადგან ეს კონტექსტი ბევრად უფრო ნათელს გახდის ავტორის ფილოსოფიას ისტორიის შესახებ.

ტოლსტოი ქრისტიანი იყო, მაგრამ საკუთარი შეხედულება გააჩნდა ქრისტიანობაზე. მისთვის ქრისტიანობა არაძალადობისა და პაციფიზმის დოქტრინას წრმოადგენდა, თავდაპირველ წლებში, იგი მართლმადიდებლური ეკლესიის წევრი იყო, მაგრამ მომავალში, ტოლსტოი მისი განსხვავებული შეხედულებების გამო განკვეთეს და ერეტიკოსად მიიჩნიეს. ტოლსტოი რელიგიური დოგმატიზმის, იერარქიებისა და სახელმწიფოს ხმამაღალი კრიტიკოსი გახლდათ. მის შეხედულებებს ხშირად მოიხსენიებენ ქრისტიანული ანარქიზმის სახელით. მისი სწავლებები ისეთი პოლიტიკური აქტივისტების ინსპირაცია გახდა, როგორებიც მაჰათმა განდი და მარტინ ლუთერ კინგი იყვნენ.

ტოლსტოი ისტორიის საკითხს მრავალჯერ ეხება რომანში, ხშირად პერსონაჟებისა და სიუჟეტის გზით, მაგრამ უმთავრესად მრავალგვერდიანი ფილოსოფიური მსჯელობის სახით, რომელიც ნაწარმოებში რამოდენიმეჯერ გვხვდება. დასახელებული თავები სრულიად განცალკევებულია სიუჟეტისგან და ესეის ფორმატს წარმოადგენს. ზემოხსენებული მონაკვეთები მრავალჯერ გახდა კრიტიკის მსხვერპლი, რადგან ისინი საკმაოდ ვრცელი და ზოგისთვის შეიძლება დამაბრკოლებელიც კი აღმოჩნდეს. აქ ჩნდება კითხვა, თუ რა დანიშნულება ჰქონდა ამ თავების არსებობას. შეგვიძლია ვთქვათ, რომ რომანის სიუჟეტური ნაწილი და ფილოსოფიური მსჯელობის მონაკვეთები ერთმანეთს ავსებს და სრულად გადმოგვცემს იმ სათქმელსა თუ ჩანაფიქრს, რაც ავტორს განსაზღვრული ჰქონდა.

მაგრამ რა იყო ეს ჩანაფიქრი? რომანის ყურადღებით შესწავლა გვაძლევს ამაზე პასუხს. ტოლსტოის პირველი მიზანი თანამედროვე ისტორიკოსების კრიტიკა იყო. მისი თქმით თანამედროვე ისტორიკოსები, ისტორიის მთავარ მამოძრავებელ ძალად ეგრედწოდებულ „დიდებულ ადამიანებს” ხედავდნენ. რომანის მაგალითზე „დიდებულ ადამიანს” შეგვიძლია ნაპოლეონი ან რუსეთის მეფე ალექსანდრე მივაკუთვნოთ. ტოლსტოი ამბობს, რომ თანამედროვე ისტორიკოსები ეპოქალურ ისტორიულ ძვრებს სწორედ ამ „დიდებული ადამიანების” ნება სურვილს მიაწერენ. ეს იდეა რომანში სიუჟეტურადაც არის ნაჩვენები.

რომანში „ომი და მშვიდობა“ დიდი ყურადღება ეთმობა არისტოკრატების დიალოგებსა და ურთიერთობებს. ეს დიალოგები უტყუარი იყო რადგან ტოლსტოი არისტოკრატულ კლასში დაიბადა და გაიზარდა, შეგვიძლია ვივარაუდოთ, რომ მის ყოველდღიურობას წარმოადგენდა მსგავსი საუბრები. სწორედ ამ განებივრებული არისტოკრატების ზედაპირულ პოლიტიკურ მიმოხილვაში ვხედავთ „დიდებული ადამიანების” იდეას. ვხედავთ, თუ როგორ მოიხსენიებენ ამა თუ იმ დიდი გენერლებისა და ლიდერების პიროვნულ თვისებებს და ამას დიდ ისტორიულ მოვლენებთან აკავშირებენ.

ტოლსტოის თქმით, თანამედროვე ისტორიკოსები ისტორიას ზღაპრის სახით გვაწვდიან, სადაც ზემოხსენებული „დიდებული ადამიანები”, (გენერლები, მეფეები, მმართველები და ა.შ.) მთავარ გმირებს წარმოადგენენ. ასევე, ავტორი ამატებს, რომ, თანამედროვე ისტორიის სახე წარსული ისტორიკოსების ინტერპეტაციისგან იმით განსხვავდებოდა, რომ, წარსულში „დიდებულ ადამიანებს” ღმერთის ნებას უკავშირებდნენ, ახლა კი, რაიმე გენიალურ ნიჭსა ან შესაძლებლობას.

ლოგიკურია რომ კრიტიკასთან ერთად, ტოლსტოის ისტორიის ფილოსოფიის საკუთარი ინტერპრეტაცია გააჩნდა. იგი თანამედროვე ისტორიკოსებისგან რადიკალურად განსხვავებულ პერსპექტივას ხედავდა და ეს იყო - შემთხვევითობა. ტოლსტოის აზრით, ისტორია არ იყო მოვლენა, რომელიც აიხსნებოდა რაიმე კანონით ან აბსტრაქტული ძალით, მისი თქმით, ისტორია წარმოადგენდა მოვლენების მოუწესრიგებელ ჯაჭვს. იგი ისტორიკოსების მოაზრებულ „დიდებულ ადამიანებს” ისტორიის მსხვერპლად თვლიდა, რომლებიც შემთხვევითობას წინა პლანზე გამოერიყა.

ამის დემონსტრაციას ავტორი სწორედ მხატვრული თხრობის გზით ახერხებს. რომანში მრავალჯერ გვხვდება ხანგრძლივი ომის ამსახველი მონაკვეთები, სადაც დაწვრილებითაა აღწერილი ტაქტიკური მოქმედებები, დაგეგმვა და შემდგომ ბრძოლის მსვლელობა. ტოლსტოი ყირიმის ომის ვეტერანი გახლდათ, ამიტომ მისთვის ნაცნობი იყო სამხედრო ტერმინოლოგია, რაც საშუალებას აძლევდა ომის ამსახველი სცენები უტყუარად მოეწოდებინა. ბრძოლის სცენების გზით, ტოლსტოი გვაჩვენებდა ერთ რამეს - თუ როგორი მოულოდნელი, დაუორგანიზებელი და შემთხვევითი იყო ომის მსვლელობა. იგი გვიჩვენებდა გენერლების კამათს დაგეგმარების პროცესის დროს, გვიჩვენებდა თუ როგორი უშედეგო იყო ომში კანონზომიერების გამონახვა.

„დიდებული ადამიანების” იდეის უარყოფასაც ახერხებს ავტორი რომანის პერსონაჟების გზით. მისი ნათელი მაგალითია აუსტერლიცის ბრძოლის ეპიზოდი. აუსტერლიცის ბრძოლის მონაწილე რომანის ერთ-ერთი მთავარი პერსონაჟი, გრაფი ანდრეი ბოლკონსკია. ბრძოლის მიმდინარეობისას იგი დაიჭრება. როდესაც დაჭრილი ბრძოლის ველზე ცას აჰყურებს, ხედავს უსაზღვრო, მშვენიერ და დიდებულ ცას, რაც სრულიად გარდაქმნის მას. დაჭრილ ანდრეის ფრანგები ტყვედ ჩაიგდებენ და იგი, თვით ნაპოლეონის ბანაკში მოხვდება, სადაც ნაპოლეონს შეხვდება. სწორედ აქ აანალიზებს ანდრეი, რომელიც წარსულში შეპყრობილი იყო „დიდებული ადამიანების” იდეით, რომ ნაპოლეონი ჩვეულებრივი ადამიანია და არაფერს წარმოადგენს იმ დიდებულ უკიდეგანო ცასთან კონტრასტში, რომელიც მან ცოტა ხნის წინ ნახა.

ასე მოახერხა ტოლსტოიმ საკუთარი ფილოსოფიის მხატვრული გზით გაცოცხლება. ნაწარმოები სრულდება ეპილოგით, რომელიც საბოლოოდ განამტკიცებს ავტორისავე წარმოდგენილ არგმუმენტებს. „ომი და მშვიდობა“ დიდებულია, რადგან პერსონაჟები ძალზედ სიღრმისეული და ადამიანურები არიან. სწორედ ასე დემონსტრირებს ტოლსტოი რომანის პერსონაჟების მსგავსად, „დიდებული ადამიანებიც” და თვით ისტორიაც გამოირჩევა მოულოდნელობებით, ხოლო, მისი წამყვანი ძალა შემთხვევითობაა.