„რამდენიმე ინტერვიუ პირად საკითხებზე" - რეჟისორ ლანა ღოღობერიძის დრამატული მხატვრული ფილმია. სიუჟეტი ჟურნალისტის (სოფიკო), თავისი საქმის მოყვარული ქალის ცხოვრებაზეა აწყობილი. იგი ეცნობა საზოგადოებრივ თუ ყოფით პრობლემებს და მის გადასაჭრელად სხვადასხვა გზას მიმართავს. ფილმში წამოჭრილია მრავალი საკითხი, რომლებიც დღემდე აქტუალურია და დაგვაფიქრებს ადამიანურ ღირებულებებზე, ქალის როლზე, როგორც ოჯახში ასევე მის გარეთ, თუ როგორი რთული და ამავდროულად საპასუხისმგებლოა იყო შემდგარი, რეალიზებული ქალი საქართველოში. 

ფილმის პირველ ნაწილში ჩვენ ვეცნობით  თბილისელი ოჯახის  რუტინას, მათ ურთიერთობას. მაგრამ, როდესაც სოფიკო იწყებს ფოკუსირებას საკუთარ საქმეზე, ქმარი ამ ყველაფერს უარყოფითად აღიქვამს. ადრე მოსწონდა ცოლის  პროფესია, როგორ ახერხებდა ადამიანების დახმარებას, ეს დამოკუდებულება რადიკალურად იცვლება იმ დროს, როცა სოფიკო სახლში აგვიანებს, ხშირად უწევს ქალაქგარეთ წასვლა თუ სხვა მრავალი აქტივობა, რომელიც მის სამსახურთანაა დაკავშირებული.
სხვა ადამიანების დახმარებით, მათი პრობლემების მოგვარებაში გართული მოულოდნელად აღმოაჩენს, რომ საკუთარი ოჯახისთვის დრო აღარ რჩება, მისი მეუღლე კი, ამ ყველაფრის საპასუხოდ სხვა ქალთან იწყებს ურთიერთობას. ამავდროულად ქმარი სახლში სულ გაღიზიანებულია, სულ საყვედურობს სოფიკოს ოჯახურ თუ სამსახურეობრივ საკითხებთან დაკავშირებით, მისგან ითხოვს, რომ თავი დაანებოს სამსახურს, ამის მიუხედავად, სოფიკო გაუტეხელი ქალი აღმოჩნდა, აქ კი, უკვე  კარგად დავინახეთ მისი  შეუპოვარი ხასიათი, გაუტეხელი ბუნება. 
 
სოფიკოს გარდა, ასევე საინტერესოა რესპოდენტი ქალების ცხოვრება, მათი ფასეულობები, თუ შევადარებთ ორი განსხვავებული ქალის ინტერვიუს, ადვილად გავავლებთ მათ შორის პარალელებს. პირველი ინტერვიუ:
„ქმარი გყაავთ?
- დიახ.
შვილები?
- ქალ-ვაჟი.
- გიყვართ თქვენი საქმე?
- დიახ.
- ბედნიერი ქალი ყოფილხართ”.
აქ ის აფიქრირებს საკუთარ დამოკიდებულებას, რომ ქალის ცხოვრების მთავარი აზრი, პროფესია და მოვალეობა, ოჯახია. ქალი ვალდებულია  გაზარდოს შვილები და იზრუნოს ოჯახის ყველა წევრზე, მათ კეთილდღეობაზე. ხოლო მეორე ქალის ინტერვიუს გაცნობისას განსხვავებულ დამოკიდებულებას ვაწყდებით: 
„ქმარი არ მყავს და არც მინდა, რომ მყავდეს, არც არასოდეს არ მინდოდა, ბავშვი მინდოდა და მყავს. ეს ყოველდღიურობა, ათასი წვრილმანი ოჯახში, მამაკაცთან ურთიერთობაში, მოუარე, ურეცხე, სადილი უმზადე, აულაგე, დაულაგე, მერე კიდევ გეტყვის, რას ჰგავხარო. სადაც კაცების გარეშე შეიძლება, სჯობს სულ არ იყვნენ. უბრალოდ, ბავშვებს ვერ გააჩენ უმაგათოდ”.
აქ იკვეთება კაცის „დაუნახავი" ბუნება, ქალის პროტესტი ოჯახური დამღლელი ყოფაცხოვრების მიმართ. 
საზოგადოების გამიჯნის მიზნით, შეგვიძლია სოფიკოს ორი ერთმანეთისაგან განსხვავებული მამიდა მოვიყვანოთ მაგალითად, თითქოს მამიდები ერთად ცხოვრობენ, მაგრამ მათი აზრები საერთოდ არ იკვეთება, როცა სოფიკოს ქმრის ამბავს იგებენ, ერთი ცდილობს სოფიკოს მოუწოდოს შეინარჩუნოს ოჯახი, იზრუნოს ბავშვებზე, იყოს მომთმენი. მაგრამ მეორე მამიდა ურჩევს, თავისი საქმე გააგრძელოს, არ შეეგუოს ცხოვრების გამოწვევებს და ღირსეულად დაძლიოს ის. ამგვარად, ზემოთ ხსენებულ მაგალითებზე დაყრდობით გამოგვაქვს დასკვნა, რომ საზოგადოებაში ყველა წევრს განსხვავებული აზრი და შეხედულება აქვს, მათი ნებაა როგორ წარმართავენ თავიანთ ცხოვრებას, - განსხვავებული აზრის მიუხედავად, როგორ ახერხებენ ისინი თანაცხოვრებასა და ურთიერთობას. 
  
ასევე, საინტერესოა ერთი მძიმე კადრი, რომელიც დიდ ემოციებს აღძრავს მაყურებელში, ეს დედის იძულებითი გადასახლებაა. თუ როგორი მძიმეა ბავშვისათვის ეს ყველაფერი. 
„უდიდესი მნიშვნელობა ჰქონდა ჩემთვის წარსულის თემას, დედის დაბრუნება ათწლიანი გადასახლებიდან – ეს ჩემი პირადი ტრაგედიაც იყო და მთელი ქვეყნის სატკივარიც. ამ ეპიზოდებს საფუძვლად დაედო ჩემი განცდების ყველაზე ინტიმური სფერო, ყველაზე დრამატული მოგონებები, ამავე დროს, ეს იყო თემა, რომელსაც საბჭოთა კინოში იმ დრომდე ტაბუ ჰქონდა დადებული, სწორედ ამის გამო ჯერ სცენარს და შემდეგ ფილმს დიდი დაბრკოლებები შეხვდა." - ამბობს ფილმის რეჟისორი. სიუჟეტს კი ამძაფრებს ფრაგმენტები წარსულიდან, მოგონებები, რომელიც აღძრავს სენტიმენტებს მაყურებელში. 
მაშასადამე,  დასკვნის სახით შეგვიძლია ვთქვათ, თუ რაოდენ რთულია იყო შემდგარი, წარმატებული და რეალიზებული ქალი. ასევე  ფილმი მრავალ ყოფით დეტალზე დაგვაფიქრებს, ალბათ მისი ერთხელ ნახვაც არაა საკმარისი, ნამუშევრის  მთავარი საზრისის დასადგენად. რეჟისორმა სოფიკოს პერსონაჟით, იმ ქალების პოზიცია დაგვანახა, რომლებიც შეუდრეკელნი არიან. 




