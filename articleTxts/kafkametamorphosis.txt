ფრანც კაფკას ნოველას ,,გარდასახვა” დღევანდელ დღეს დიდი ადგილი უკავია მკითხველთა გულებსა და ლიტერატურაში. აბსურდული გარემო მკითხველში ჰბადებს დეჰუმანიზაციის გრძნობას, რასაც შემდგომ ცვლის ზღვა თანაგრძნობა მთავარი პერსონაჟის, გრეგორ ზამზას მიმართ.

რათა ნაწარმოების მორალი უკეთ გავიგოთ, საჭიროა ავტორის ბიოგრაფიიდან მნიშვნელოვან ნაწყვეტებს გავეცნოთ, რამაც დიდი გავლენა მოახდინა სამყაროს შესახებ მის შეხედულებებზე. კერძოდ კი, დავუკვირდეთ ფრანც კაფკას დამოკიდებულებას ოჯახის წევრების მიმართ. კაფკას წერილებიდან, დღიურებიდან თუ მისი შემოქმედებიდან ნათლად ჩანს, რომ მას არც თუ ისეთი კარგი ურთიერთობა ჰქონდა მშობლებთან, განსაკუთრებით მამამისთან, ჰერმან კაფკასთან. მამის მკაცრმა და მტკიცე აღზრდის მეთოდმა ვაჟს განუკურნებელი მორალური ჭრილობა მიაყენა, რასაც, შემდგომ, კაფკა თავის შემოქმედებაშიც ასახავს. ჰერმანს სურდა, რომ ფრანცს ბიზნესის სამყაროში დიდი წარმატება მოეპოვებინა. მაგრამ მომავალი სახელგანთქმული მწერლის გული ლიტერატურისკენ მიიწევდა. კაფკას მოთხრობებში ეს მოლოდინებებისა და ოცნებების ბრძოლა თავისუფლების მოსაპოვებლად ნათლად ჩანს.

დავუბრუნდეთ ,,გარდასახვას”, ნოველა საკმაოდ გაუგებარი ფრაზით იწყება, თუმცა, ეს გაუგებრობა საკმარისია მკითხველში გაუცხოების გრძნობის გამოსაწვევად.

,,როცა გრეგორ ზამზა ერთ დილას შფოთიანი სიზმრებიდან გამოერკვა, ნახა, რომ თავის საწოლში ვეებერთელა, საზარელ მწერად გადაქცეულიყო.”

გარდასახვის შემდეგ, ავტორმა ჯანმრთელობის საკითხზე მეტი ხაზგასმით აღნიშნა, გრეგორის დაგვიანების გამო სამსახურის დაკარგვის შიში, რადგან იგი ერთადერთი ფიგურა იყო ოჯახისთვის, რომელიც მათ მოუვლიდა და სიცოცხლისთვის მნიშვნელოვანი ნივთებით მოამარაგებდა. როგორც ვხედავთ, თითქოს, ზამზას განსაკუთრებით არ გაჰკვირვებია, თუ რატომ მოუწია მწერად გაღვიძება. თითქოს წინასწარ იცოდა, რომ ერთ დღეს გაქრებოდა ნაცნობი სამყარო, ის, არა ადამიანის, არამედ ხოჭოს სხეულში გაახელდა თვალებს. ეს ყველაფერი მკითხველში უამრავ კითხვას ბადებს. რის შესახებაც, შემდგომ, შესაძლო პასუხებს ავტორი თავადვე გვაძლევს.

შეუძლებელია ვერ შეამჩნიო ზამზების ოჯახის დამოკიდებულება სოციალური სტატუსისა და სამსახურის შესახებ. კაფკა გვანიშნებს, რომ საზოგადოების გარკვეული ნაწილი სარგებლობს დაწინაურებული სოციალური სტატუსით და ამით სხვას ჩაგრავს. ამიტომ, ისინი სხვისი დამცირების საშუალებით ამაღლებული პატივმოყვარეობით ცოცხლობენ და ბოლოს მათაც იგივე საზოგადოება ღუპავს. ერთი ინდივიდის გაცნობით ავტორს ფართო საზოგადოების კრიტიკამდე მივყავართ. ნოველაში ჩანს, თუ როგორი მნიშვნელოვანია სამსახურის უფროსისთვის თითოეული ადამიანის შრომა, თუ როგორ აკონტროლებს ის თითოეულ მათგანს. ეს გასაკვირი არ გახლავთ, რადგან წარმატებული კომპანიების მფლობელების მთავარი აზრი არის შემდეგი: რაც უფრო მეტია მუშახელი, მით უფრო მეტია შემოსავალიც. კაფკა გვიტოვებს შთაბეჭდილებას, რომ გრეგორი, ისევე როგორც დანარჩენები, სამუშაო ადგილზე მიაჩნიათ ფულის საშოვნ მექანიზმებად. მამამისი კი, მის საპირისპიროს - შედარებით დომინანტ ფიგურას წარმოადგენს, როგორც საქმიანობაში, ისევე ოჯახშიც. მამა-შვილის მაგალითზე ხაზი ესმება სოციალურ უთანასწორობას საზოგადოებაში. გამომაქვს დასკვნა, რომ ,,გარდასახვა” ერთგვარი პროტესტია კაპიტალისტურ სამყაროსა და ადამიანების მიმართაც. ასეთი ცხოვრების წესი, რუტინული სამუშაო და ოჯახური პრობლემები უწყინარ მთავარ პერსონაჟში დეპრესიასა და შესაძლოა სხვა ფსიქიკურ აშლილობებსაც იწვევს. შეიმჩნევა გრეგორის კომპლექსებიც საკუთარი თავის მიმართ. მას ჩაუნერგეს რწმენა, რომ ყველანაირი უბედურება მისივე ბრალია და საკუთართან ერთად სხვის გაჭირვებაზეც უნდა ეზრუნა, მაგალითად მშობლების ჯანმრთელობის საკითხზე და ა.შ. შემდგომ ამ ზრუნვას ხარბად შეირგებდნენ, თუმცა მის შრომას არავინ დააფასებდა. ერთადერთი ოჯახის წევრი, ვისთანაც ზამზა სულიერ სიახლოვეს გრძნობს არის მისი და, რომელიც გარდასახვის შემდგომ გრეგორს უვლის. გადის დრო, პროტაგონისტი დანარჩენებისთვის დაბრკოლებად იქცევა. ოჯახის წევრები იძულებული ხდებიან დაიწყონ მუშაობა და ამ ყველაფერს ზამზაც ხედავს, მაგრამ არავის არ განსჯის, ის ისევ და ისევ სიყვარულითა და გაგებით არის განწყობილი მათ მიმართ. ის იაზრებს თუ რამხელა ტვირთს წარმოადგენს ოჯახისთვის და საკუთარი თავის მოშორების მცდელობას იდენს, რადგან ის აწი გამოუსადეგარი პიროვნებაა ცხოვრებაში და ვეღარავის მოუტანს სარგებელს.

მკითხველი ნაწარმოებში რეალობის აღქმის დაკარგვამდე იძირება. ტექსტი ეხება იმ გარემოს, სადაც ადამიანი სიცოცხლის ძირითად დროს ატარებს: ოჯახი, სამსახური, სხვადასხვა საზოგადოება და ცხადია საკუთარი თავი. ვფიქრობ, კაფკამ ფანტაზიის გამოყენებით ხოჭოს მეტაფორა იდეალურად გამოიყენა იმისათვის, რომ ეჩვენებინა მკითხველთათვის, თუ როგორია ადამიანების თვალთახედვა მსგავს სიტუაციაში მყოფი პირის მიმართ. ნოველაში ხაზგასმითაა აღნიშნული თუ რამდენად ზიანის მომტანია ნებისმიერ სივრცეში, ოჯახსა თუ სამსახურში ადამიანის სარგებლიანობის ჭრილში დასახვა, თუ რაოდენ მნიშვნელოვანი როლი აქვს მშობლების სიყვარულსა და ყურადღებას ბავშვისთვის. რამდენად საჭიროა თანასწორობა ნებისმიერ გარემოში და ასევე პირადი არჩევანის უფლება, რაც კიდევ ერთი დეტალია კაფკასეული „ბედნიერი“ ცხოვრებისა.