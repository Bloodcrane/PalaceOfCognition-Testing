როკ ჯგუფი “Rage Against the Machine“, 1991 წელს, ლოს ანჯელესში ჩამოყალიბდა. ის 90-იანი წლების ალტერნატიული როკისა და მეტალის სამყაროში, ერთ-ერთ ყველაზე მნიშვნელოვან და გარდამტეხ ჯგუფად მიიჩნევა. მათი მუსიკა გამოირჩევა რეპის, მეტალისა და ფანკის გაერთიანებით, რომელიც იმ დროისათვის მეტად ინოვაციური იყო.

მიუხედავად ბენდის მუსიკალური მიღწევებისა, ბენდს „Rage Against The Machine“ 90-იანი წლების სხვა ჯგუფებისგან მათი პოლიტიკა განაცალკევებდა. ის მუდამ სახელგანთქმული იყო რადიკალური მემარცხენე პოლიტიკით. შექმნის პირველივე დღიდან, მათი მუსიკა წინა პლანზე აყენებდა სოციალურ და პოლიტიკურ პრობლემებს. ბენდი ებრძოდა ამერიკის იმპერიალისტურ პოლიტიკას, კორპორატიულ და ბიუროკრატიულ ძალებს, სოციალურ უთანასწორობასა და მრავალ სხვა პრობლემას, რომლებიც დღემდე აქტუალურია.

ბენდის პოლიტიკის განხილვამდე, აუცილებელია, ჯგუფის წევრების შესახებაც ითქვას. ბენდის “Rage Against The Machine“ ორი ძირითადი სიმღერის ავტორი, ვოკალისტი ზაკ დე ლა როჩა და გიტარისტი ტომ მორელო არიან. დე ლა როჩას პოლიტიკური შეხედულებების წინაპირობა მისი მექსიკურ-ამერიკული წარმომავლობა გახლავთ. მუსიკოსის თქმით, მისთვის უდიდესი ინსპირაცია იყო დიდი ბაბუა, რომელიც მექსიკის რევოლუციურ ომში იბრძოდა. გიტარისტი ტომ მორელო სკოლის ასაკიდან იყო დაინტერესებული პოლიტიკით. მორელოს მამა აქტიურად იყო ჩართული ბრიტანული კოლონიის, კენიის დამოუკიდებლობისათვის ბრძოლაში. მუსიკალური კარიერის პარალელურად მორელო სწავლობდა სოციალური მეცნიერებების ფაკულტეტზე, ჰარვარდის უნივერსიტეტში.

ბენდის სადებიუტო ალბომი “Rage Against the Machine” ჯგუფის რადიკალური პოლიტიკის ნათელი მაგალითია. ალბომის ქავერზე გამოსახულია ისტორიული მნიშვნელობის ფოტო, რომელზეც ბუდისტი ბერია ასახული, რომელმაც საჯაროდ თავის დაწვით გააპროტესტა სამხრეთ ვიეტნამის რეჟიმის ბუდისტური რელიგიის შემავიწროვებელი პოლიტიკა. ალბომში ყოველი სიმღერა წარმოადგენს საპროტესტო გამოძახილს, რომელიც პირდაპირ და უხეშად აკრიტიკებს 90-იანი წლების ამერიკაში არსებულ კორუფციას, რასიზმსა და იმ სამთავრობო ბიუროკრატიულ ძალებს, რომლებიც ამ ყველაფერს საკანონმდებლო დონეზე განამტკიცებს. ჯგუფს მოუწია დაპირისპირება მენეჯმენტთან და ცენზურასთან, რომელიც ცდილობდა, რეგულაციების გზით რაც შეიძლება მიუწვდომელი გაეხადა ალბომი, განსაკუთრებით ახალგაზრდებისთვის. მიუხედავად ამ ყველაფრისა, ალბომმა უდიდესი პოპულარობა მოიპოვა. მეინსტრიმ პოპულარობის მიუხედავად ბენდის მომავალი 3 ალბომი პირნათლად ემსახურება იმ იდეებს, რომლებიც ბენდს დასაბამიდან მოყვება.

საპროტესტო მუსიკის გარდა, აღსანიშნავია ჯგუფის აქტივიზმი. შეგვიძლია გამოვყოთ ამის რამოდენიმე პრეცენდენტი. ერთ-ერთი ყველაზე მნიშვნელოვანი მოვლენა ჯგუფის კარიერაში მათი სოლიდარობა და მხარდაჭერა იყო, მექსიკაში მომხდარი ზაპატისტების აჯანყების მიმართ. 1991 წელს შეიარაღებულმა გაერთიანება “EZLN”, ანუ ეროვნულ-განმათავისუფლებელმა ზაპატისტურმა არმიამ შეიარაღებული აჯანყება წამოიწყო მექსიკაში, ჩიაპასის შტატში. შტატი გამოირჩეოდა სიღარიბით, მაგრამ მდიდარი იყო ბუნებრივი რესურსებით, რომლებიც კორპორატიულ ძალებს ჰქონდა ხელში ჩაგდებული. შტატის მოსახლეობის დიდი ნაწილი იყვნენ მკვიდრი მექსიკელები, რომლებიც ტირანიული მთავრობისა და კორპორაციების თანამშრომლობის ქვეშ უკიდურეს სიღარიბეში ცხოვრობდნენ. ზაპატისტებმა, მექსიკის მთავრობასთან შეიარაღებული კონფლიქტის გზით, წარმატებით მოიპოვეს შტატის ავტონომია. ბენდის წევრები ძალზედ დაინტერესებული იყვნენ ამ პოლიტიკური მოძრაობით. ჯგუფის ვოკალისტი მრავალჯერ ეწვია ჩიაპასის შტატს და გაესაუბრა მოძრაობის ლიდერ, სუბკომანდანტე მარკოსს. მასთან ბენდმა ინტერვიუ ჩაწერა და მცირე დოკუმენტური ფილმიც მოამზადა, რომელიც თან დაერთო მექსიკაში გამართული კონცერტის ვიდეო კასეტას. ზაპატისტები ბენდის მრავალი სიმღერის ინსპირაცია გახდნენ. დღემდე შევამჩნევთ ზაპატისტების სიმბოლიკას ბენდის “Rage Against the Machine“ კონცერტებზე.

1997 წელს, ბილ კლინტონის მეორე ვადით არჩევის საპასუხოდ, ბენდმა რადიო შოუ “Radio Free LA” დაარსა, სადაც წარმოდგენილი იყო ინტერვიუები ისეთ პოლიტიკურ ექსპერტებთან, როგორებიცაა ნოამ ჩომსკი, ან ზაპატისტების მოძრაობის ლიდერი, სუბკომანდანტე მარკოსი და სხვები.

კიდევ ერთი აღსანიშნავი მოვლენა, ბენდის ვიდეო-კლიპის ჩაწერა გახლავთ ნიუ-იორკში, უოლ სტრიტზე, საფონდო ბირჟის შენობის წინ. კლიპის ჩაწერამდე რამდენიმე დღით ადრე ჯგუფის წევრებმა, ფანებს შენობის წინ შეკრება მოუწოდეს, რათა კლიპის გადაღებაში მიეღოთ მონაწილეობა. გადაღების დღეს ადგილზე 300-მდე ფანი გამოცხადდა. ბენდმა არალეგალურად გამართა კონცერტი საფონდო ბირჟის წინ და შეაფერხა გადაადგილება. ამ დღეს ამერიკის ისტორიაში პირველად დაიკეტა საფონდო ბირჟის კარები და დაახლოებით ორი საათის განმავლობაში შეწყდა ვაჭრობა. პოლიციამ ბენდის წერები ძალადობრიად გადაადგილა, მრავალი ფანი კი დააკავა. ბევრი პარალელს ავლებს ამ მოვლენასა და 2014 წლის „დაიკავე უოლ სტრიტი” მოვლენებს შორის. აღსანიშნავია, რომ ბენდის გიტარისტი აქტიურად იყო ჩართული 2014 წლის მოძრაობაშიც.

უოლ სტრიტის გარდა, “Rage Against the Machine” 2000 წელს, დემოკრატიული ნაციონალური კონვენციის დროს გამართულ აქციებზე უკრავდა, ისინი ამერიკის ორ-პარტიულ სისტემას აპროტესტებდნენ. აქცია დემოკრატიული პარტიის წამყვანი კანდიდატის ნომინირებას ემსახურებოდა. შენობასთან გამოყოფილ საპროტესტო ზონას საკმაოდ დიდი რაოდენობის პოლიცია აკონტროლებდა. კონცერტის მსვლელობის დროს, ვოკალისტმა დე ლა როჩამ ხალხს წინააღმდეგობისკენ მოუწოდა. ჯგუფის მოწოდებებს ხალხსა და პოლიციას შორის დაპირისპირება მოყვა. პოლიციამ ცრემლსადენი გაზი და რეზინის ტყვიები გამოიყენა. ამ მოვლენამ დიდი აჟიოტაჟი გამოიწვია და პოლიციის ძალადობრივ ქმედებებს დიდი კრიტიკა მოჰყვა.

“Rage Against the Machine” გამორჩეული ბენდია. მათი პოლიტიკური აქტივიზმი და მუსიკა, 90იანი წლების კორპორატიზირებულ მუსიკალურ სივრცეში უპრეცედენტო მოვლენა იყო და დღემდე, გაბატონებულ ძალებთან ხელოვნების გზით ბრძოლის მაგალითს წარმოადგენს. დღესდღეობით ბენდის წევრები აქტიურად ერთვებიან პროტესტებში, მხარს უჭერენ პროფკავშირებს და სოლიდარობას უცხადებენ მშრომელ ხალხს. მათ „ლაივ“ კონცერტებზე ხშირად წავაწყდებით ჩვეულ პოლიტიკურ განცხადებებს, წლების მანძილზე უცვლელი კორუფციის, ბიუროკრატიისა და იმპერიალიზმის წინააღმდეგ.