ბრიტანული როკ ჯგუფის, „პინკ ფლოიდის“ ალბომი „კედელი“ (“The Wall”) ყველასათვის ცნობილი უნდა იყოს. იგი, პროგრესული როკის ჟანრში ერთ-ერთ ყველაზე მნიშვნელოვან ნამუშევრად მიიჩნევა. ამასთანავე, ალბომი მეინსტრიმ პოპულარობით სარგებლობს და მასზე შეგვხვდება მრავალი სიმღერა, რომელიც პოპულარულ კულტურაში ჰიტად არის დამკვიდრებული. მიუხედავად ამ ყველაფრისა, ხშირად დისკუსიის მიღმა რჩება ალბომის სრული სახე.

„პინკ ფლოიდის“ „კედელი” კონცეპტუალური ალბომია. კონცეპტუალურობა გულისხმობს იმას, რომ ალბომში შემავალი სიმღერები გადმოსცემს ერთობლივ ნარატივსა ან სიუჟეტს. მას სხვაგვარად როკ-ოპერაც შეგვიძლია ვუწოდოთ. ალბომის ცენტრალურ კონცეფციას საზოგადოების მიმართ ინდივიდის გაუცხოება წარმოადგენს.

ალბომის სიუჟეტის პროტაგონისტი არის ფინქი - როკ ვარსკვლავი, რომელიც მენტალურ პრობლემებს კუთხეში ყავს მიმწყვდეული, რის გამოც იგი საზოგადოებისგან იზოლირდება. ალბომი იხსნება სიმღერით “In the Flesh?”. სიმღერა მსმენელს მთავარი პერსონაჟის ერთ-ერთ კონცერტზე ათავსებს, სადაც სიმღერის ტექსტი მიგვანიშნებს, რომ კომფორტისთვის მომზადებული მსმენელი, ალბომის მოსმენისას, ისევე როგორც ცხოვრების განმავლობაში, შეხვდება მწარე რეალობას. ხმამაღალი გიტარა, დრამები და ორღანი ქაოტურ გარემოს ქმნის, რასაც მენტალურად შერყეული როკ ვარსკვლავის აგრესიული შეძახილები ემატება. პირველივე „ტრეკი“ ჩაგვახედებს პერსონაჟის გონებაში და გვისახავს გარკვეულ მოლოდინებს, ამასთან ერთად კი ინტრიგას.

მომავალი რამდენიმე სიმღერა ეთმობა ფინქის ბავშვობას. მალევე ვიგებთ, რომ იგი გაიზარდა მამის გარეშე. მისი მამა მეორე მსოფლიო ომს შეეწირა, რამაც ძალიან განსაკუთრებული გავლენა იქონია მის ბავშვობაზე. მსმენელი ვამჩნევთ დაბნეულობას, რომელიც მოსალოდნელია მოზარდისგან, რომელსაც ახლობელი ადამიანის გარდაცვალებასთან უწევს გამკლავება. დაბნეულობა გამოხატულია სიბრაზით: იგი განრისხებულია სისტემაზე რომელმაც უდანაშაულო ადამიანები უბრალო პაიკებად აქცია - პაიკებად, რომლებიც ომის მანქანას სჭირდებოდა ფუნქციონირებისათვის.

იგი განრისხებულია რადგან სხვა თანატოლებისგან განსხვავებით არ ჰქონია ბედნიერი ბავშვობა. იგი განრისხებულია რადგან მამამ მარტო დატოვა. ამ ყველაფერთან ერთად, ფინქის ცხოვრებას სკოლა დამატებით ართულებდა. სკოლაში მასწავლებლებისგან ისმენდა სარკაზმს, დამცირებას და იღებდა ფიზიკურ სასჯელს, რომელიც ჩვეულებრივი მოვლენა იყო 40-50-იანი წლების ბრიტანულ სასწავლებლებში.

მთავარი გმირის ბავშვობის ბრაზი კულმინაციას აღწევს სიმღერაში “Another brick in the wall, Pt.2” სადაც ხმამაღალი პროტესტია გამოთქმული განათლების სისტემის მიმართ, რომელიც ახალგაზრდებს უკლავს ამბიციას და აქცევს სისტემისთვის მომუშავე კიდევ ერთ რობოტად. სიმღერის სათაურში სწორედ ეს არის ნაგულისხმევი, განათლების სიტემის მიერ დამუშავებული მოსწავლე მორიგი აგურია კედელში, ანუ მორიგი დამჯერი მოხელე გაბატონებული კლასის სამსახურში, ისევე როგორც ზემოხსენებული, ომში გაწვეული ჯარისკაცი.

მთავარი გმირი ქვრივმა დედამ აღზარდა. ალბომში დედა ასახულია როგორც პარანოიკი მშობელი, რომელიც შვილს სრული კონტროლის ქვეშ აქცევს. არ იქნება გასაკვირი, რომ ყველა ამ ფაქტორმა წარმოშვა ის მენტალური პრობლემები, რომლებმაც ფინქის ცხოვრებაში თავი იჩინეს.

პროტაგონისტის ბავშვობიდან ვინაცვლებთ მის ზრდასრულ წლებში. ეს გადანაცვლება მუსიკალური ლანდშაფტის ცვლილებითაც არის ასახული. ვიგებთ მის ქორწინებასა და ცოლზე, რომელიც მის მიერ მუდამ უგულებელყოფილი იყო. ბავშვობის მენტალური ტრავმიდან გამომდინარე, იგი ცოლში საკუთარი დედის გამოვლინებას ხედავდა, რაც იწვევდა ცივ და დისტანცირებულ დამოკიდებულებას ცოლ-ქმარს შორის, ამან კი, საბოლოოდ, ცოლს ღალატისკენ უბიძგა.

ეს მოვლენა ფინქისთვის ბოლო წვეთი აღმოჩნდა. სწორედ აქ ხდება ნათელი თუ რას წარმოადგენს ეგრედწოდებული „კედელი“. ყოველი მოვლენა როკ-ვარსკვლავის ცხოვრებაში: მამის გარდაცვალება, დედის მიერ არასწორი აღზრდა, სკოლის სისტემის ზეწოლა, წარუმატებელი ქორწინება, ეს ყველაფერი მორიგი აგური იყო იმ მეტაფორულ კედელში, რომელსაც პროტაგონისტი წლების მანძილზე აგებდა. კედელი, რომელიც საზოგადოებისგან სრულად გამოყოფდა მას.

საბოლოოდ კი ამ კედელმა ფიზიკური სახეც მიიღო, როდესაც საკონცერტო ტურზე მყოფი ფინქი გამოიკეტა სასტუმროს ნომერში.

ამ ეტაპზე ალბომის მუსიკალური ტექსტურა ზუსტად გვიხატავს მთავარი გმირის მდგომარეობას. სინთეზატორების ნელი, დამძიმებული ჟღერადობა და სასოწარკვეთილი გამოძახილები ფინქის მიერ, მსმენელს ჩაახედებს პროტაგონისტის გონებაში და დაანახებს ადამიანს, რომელსაც საზოგადოებასთან საერთო აღარაფერი დარჩენია. ფინქმა გაანადგურა სასტუმროს ნომერი, დაამტვრია ტელევიზორი და ყველაფერი მატერიალური რაც თან ჰქონდა. სიმღერა “Another brick in the wall Pt.3” სწორედ ამას გვაუწყებს. ტექსტი გადმოგვცემს:

“I don't need no arms around me

And I don't need no drugs to calm me

I have seen the writing on the wall

Don't think I need anything at all”

ფინქის სრული იზოლაცია დაირღვევა მხოლოდ მაშინ, როდესაც კონცერტის ჩატარების დრო დადგება და მისი მენეჯმენტის გუნდი პროტაგონისტს სასტუმროს ნომერში გათიშულს აღმოაჩენს. შეგვიძლია ვთქვათ, რომ ეს ეპიზოდი ალბომიდან ძალიან კარგად გვიჩვენებს იმ საზოგადოებას, რომელშიც მთავარ გმირს უწევს არსებობა. მისმა გარემოცვამ მხოლოდ მაშინ ჩათვალა საჭირო მისი მდგომარეობის გაგება, როდესაც კონცერტის დრო მოვიდა. თითქოს ფინქი მისი გარემოცვისთვის არის არა ადამიანი, არამედ მხოლოდ ხელსაწყო, რომელსაც გამოიყენებენ თანხის მოსახვეჭად.

მას შემდეგ რაც ფინქი გამოფხიზლდა, იგი კონცერტის ჩასატარებლად წაიყვანეს. სიმღერა “Comfortably Numb” გვამცნობს, რომ ფინქის აზრით, მასში ბავშვი საბოლოოდ მოკვდა, სწორედ ის ბავშვი, რომელზეც ალბომის დასაწყისში ამდენი შევიტყვეთ.

კონცერტზე იძულებით მიყვანილი პროტაგონისტის მენტალური მდგომარება სრულ უკიდურესობას აღწევს, როდესაც საკუთარი თავი ავტორიტარული დიქტატორად წარმოუდგენია. თითქოს მთელი ის ზეწოლა რაც ფინქმა ცხოვრებაში აიტანა, საბოლოო გამოვლინებას სწორედ ამ დიქტატორული პერსონის სახით ახდენს.

ფინქი კონცერტზე აგრესიული მონოლოგით გამოდის სადაც უმცირესობების მიმართ ზიზღს გამოხატავს, თუმცა, მისი დიქტატორად სახეცვლილება დიდხანს არ გასტანს, რადგან როკ-ვარსკვლავი საბოლოოდ გაანალიზებს საკუთარ შეცდომას.

ალბომის ბოლო სიმღერა გვიხატავს სასამართლოს სცენას. სასამართლოზე პროტაგონისტი საკუთარ თავს ასამართლებს. ხვდება ადამიანებს წარსულიდან - დედას, ცოლსა და სკოლის მასწავლებელს. შესაძლოა, მათი სახით გამოხატულია ყველა ის ნეგატიური გრძნობა და თვისება, რაც ფინქს მთელი ცხოვრება თან სდევს მაგალითად, პარანოია, შიში, დეპრესია და მრავალი სხვა.

სასამართლოს საბოლოო განაჩენი კედლის დანგრევაა, იმ მეტაფორული კედლისა, რომელიც ალბომის განმავლობაში ჩვენს წინ იგებოდა. კედლის ჩამოშლის შემდგომ გვესმის სიტყვები, რომლებიც ალბომს პოზიტიურ ნოტაზე ასრულებს:

“All alone or in twos, the ones who really love you

Walk up and down outside the wall”

ამით სრულდება ალბომი. უნდა ითქვას, რომ რთულად გამოინახება სხვა ალბომი, რომელიც ამგვარი ემოციითა და ინოვაციით გადმოსცემს სრულ სიუჟეტს. თანამედროვე საზოგადოებაში რთულია გარკვეულწილად მაინც არ განიცადო ის ემოციები, რასაც მთავარი პერსონაჟი განიცდის. „კედელში“ მრავალი მოვლენის მეტაფორას ვხვდებით - ომის, სასკოლო სისტემის, კონსუმერიზმის, მაგრამ უპირველეს ყოვლისა, ის ასახავს თვითიზოლირების მექანიზმს, რომელსაც მენტალურად დაავადებული ადამიანი მიმართავს, როდესაც იგი გაუცხოებულია საზოგადოებისაგან.