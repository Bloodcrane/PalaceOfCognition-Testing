ალბერ კამიუს გასაოცარი ნაწარმოები „უცხო“, რომელიც კამიუმ 1942 წელს დაწერა, ერთი ახალგაზრდა კაცის, მერსოს ცხოვრებას ეხება, იგი ერთ დღეს იგებს რომ დედამისი თავშესაფარში გარდაიცვალა, მაგრამ მერსო ამის გამო დიდად არ ნაღვლიანდება, შემდეგ ის მიდის მის უფროსთან, შვებულების თხოვნისა და თავშესაფარში გამგზავრების მიზნით. იგი მიიღებს თანხმობას, თუმცა, აქ არის ერთი მომენტი, რომელიც უნდა აღინიშნოს, უფროსი არც ისე კმაყოფილი აღმოჩნდა მისი განთავისუფლებით, სწორედ აქ ჩანს კაპიტალიზმის რეალური სახე, რომელიც ადამიანის ცხოვრებას მუდმივად ამცირებს, ამაში იმას ვგულისხმობ, რომ თანაგრძნობის მიღების ნაცვლად, მერსო უფროსის უკმაყოფილების პირისპირ აღმოჩნდა, თითქოს სიკვდილი ვინმეს ბრალი ყოფილიყოს, აქ ადამიანის სიხარბეს ვაწყდებით, რომელიც ადრე თუ გვიან ადამიანში ყველანაირ ემპათიას თრგუნავს, ეს ყოველივე კი, ხრწნის და ანადგურებს თავად ადამიანს.

მერსო განსხვავებული პიროვნებაა, უარს ამბობს ტყუილზე და ფაქტებს იღებს ისე, როგორც სინამდვილეშია, როდესაც იგი თავშესაფარში მივა და დირექტორს შეხვდება, იგი სტერეოტიპულ გაკიცხვასა და კლასიკური მორალის წაკითხვას ელოდება დირექტორისაგან, ელოდება იმას, რომ დირექტორი, ეტყვის თუ რანაირი ცუდი შვილია, რანაირი ცუდი ადამიანია, როგორ გაუკეთა ეს აღმზრდელ დედას და როგორ მიატოვა იგი. მაგრამ დირექტორი ამ ამბავს გაგებით ხვდება, თანაუგრძნობს მერსოს და ეუბნება, რომ მისი ბრალი არაფერი არ იყო, რომ დედამისი სიცოცხლის ბოლო წლებში იქ უფრო კარგად ცხოვრობდა, ვიდრე მასთან ყოფნის შემთხვევაში იქნებოდა. თავშესაფარში მას სათანადოდ უვლიდნენ, ჰყავდა მეგობრები და თბილ განცდებსაც იღებდა, რასაც მისი შვილისგან ვერ მიიღებდა. ყოველივეს ამას, დირექტორი უფროსისგან განსხვავებით ხვდება. მას შეუძლია ემპათიის გამოხატვა და სხვა ადამიანის მდგომარეობის გაგება.

შემდეგ იგი შეყავთ იმ ოთახში სადაც დედამისია დასვენებული,მას კარისკაციც შეყვა

„-ალბათ, გინდათ დახედოთ დედას. ახლავე ავხდი, - და კუბოს მიუახლოვდა, მაგრამ შევაჩერე.

-გსურთ?

-არა -ვუპასუხე მე“

სწორედ აქ შემოდის უკვე ახალი ფილოსოფიური მიმდინარეობა „აბსურდიზმი“, „აბსურდის ფილოსოფიის“ მიხედვით კაცობრიობისა თუ ადამიანის არსებობას არანაირი მიზანი არ გააჩნია, რადგან სამყარო უაზრო და ირაციონალურია, ადამიანის მიერ მისი სიცოცხლის მნიშვნელობის ძებნა კი, მარცხით მთავრდება. აბსურდიზმის ერთ ერთი მთავარი ფუძემდებელი ალბერ კამიუა. აბსურდიზმში ვაწყდებით თეორიას, რომელიც ნიჰილიზმისგან განხვავებით უფრო იმედიანად უყურებს ცხოვრებას (ნიჰილიზმი ფილოსოფიური მიმდინარეობაა, რომელიც ყველანაირ დადგენილ ნორმებსა და ადამიანის არსებობის ამხსნელ მოსაზრებებს უარყოფს. ნიჰილიზმი პესიმისტური ფილოსოფიაა, რადგან ნიჰილიზმი ქადაგებს იმას, რომ ცხოვრებას არ აქვს საზრისი და ამის გამო უიმედოდ უნდა ვიყოთ განწყობილნი, ხოლო აბსურდიზმი ქადაგებს იმას, რომ ცხოვრებას არ აქვს საზრისი, მაგრამ ჩვენ არ შეგვიძლია რაიმე მოვუხერხოთ მას, ამიტომაც, ოპტიმისტურად განწყობილების მოკრება გვმართებს.

ნიჰილიზმთან და აბსურდიზმთან ერთად, მართებულია ვახსენოთ ფილოსოფიური მიმდინარეობა ეგზისტენციალიზმი, ეგზისტენციალიზმი არის ფილოსოფიური მიმდინარეობა, რომელიც განიხილავს ადამიანის არსებობას. ეგზისტენციალიზმის ერთ ერთი უმთავრესი პრინციპია ადამიანის უნიკალურობა. ჟან პოლ სარტრის თქმით „არსებობა წინ უსწრებს არსს“ ანუ არ არსებობს ობიექტური სიმართლე, ადამიანის არსი არ არის წინასწარ დადგენილი რამ, არამედ იგი იქმნება ინდივიდის ქმედებებისა და ცხორებისეული გამოცდილებების მიერ.

მერსოც ერთგვარი აბსურდისტია, მან იცის და ის იაზრებს, რომ ცხოვრებას არ აქვს საზრისი და მას არაფრის გაკეთება არ შეუძლია ამის წინააღმდეგ, ის იაზრებს, რომ სიკვდილს ცრემლებით ვერ აღუდგება წინ, მალევე, სწორედ ეს გამოიწვევს საზოგადოებისგან მომდინარე კრიტიკასა და მის მოკვეთას.

ასევე უნდა აღვნიშნოთ დარაჯის მაგალითიც რომელიც საკმაოდ გამგები და მიმღები ადამიანი აღმოჩნდა, ის არ კიცხავს, არ აყენებს სტერეოტიპების ქვეშ პროტაგონისტს, მან ისიც კი უთხრა, რომ მისი ესმოდა, რასაც საზოგადოებაში იშვიათად შეხვედება ადამიანი.

შემდგომ დღეებში, პროტაგონისტი დედამისის მეგობრებს ხვდება, რომლებიც მივიდნენ და ჩუმად ჩამოსხდნენ, უეცრად ერთ-ერთმა ქალმა ტირილი დაიწყო, მხოლოდ ის ტიროდა, ძალიან ემოციურად, მოთქვამდაო იძახის ავტორი, მერსოს გაუკვირდა, შემდეგ მას დარაჯი მიუჯდა, რომელმაც აუხსნა სიტუაცია, უთხრა, რომ იგი მიჩვეული იყო დედამისს და ამ ქვეყნად მისი ერთადერთი მეგობარი გახლდათ, ახლა კი იგი სულ მარტო დარჩენილიყო, ეს ფაქტი გვაჩვენებს იმას, რომ მარტოსული ადამიანები იძენენ მეგობრებს, შემდეგ ისინი კარგავენ მათ და სრულიად მარტო რჩებიან.

ბევრ ფილოსოფოსს აქვს დაწერილი მოსაზრება ღმერთის შესახებ, „უცხოშიც“ მძაფრად ჩანს ღმერთის არსებობის უარყოფა, იკითხება მოსაზრება, რომ არაფერი არსებობს სიკვდილის შემდეგ და მხოლოდ სიცარიელეა, ანუ მხოლოდ ეს ცხოვრება არსებობს.

პოლიტიკურ საკითხსაც თუ შევეხებით „უცხოში“, კოლონიალიზმმა აქტიური სახე მიიღო მსოფლიოში და თითქოს არც მიიჩნეოდა ცუდ მოქმედებად, დამპყრობელი ქვეყნები მიყვებოდნენ კანონს „ძლიერი ჩაგრავს სუსტს“, ცდილობდნენ სახელმწიფო აეშენებინათ სხვა ქვეყნების დამონების ხარჯზე, ყოველივე ეს დღესაც აქტიურად გრძელდება, ოღონდ სახეცვლილ ფორმებში. ალბერ კამიუ, ალჟირში არსებული ანტი-კოლონიალისტური კოალიციის წევრი იყო.

ნაწარმოებში ასევე ვხედავთ სისტემის უსარგებლობასა და იმას, თუ რაოდენ წინააღმდეგობაში მოდის ადამიანთან, სისტემა, იმის ნაცვლად, რომ ადამიანზე იყოს მორგებული, სინამდვილეში ადამიანის მთავარი მოწინააღმდეგეა. როგორც წიგნში, ასევე რეალურ ცხოვრებაშიც სისტემა ადამიანის ერთ-ერთი დამმონებელია და არა განმათავისუფლებელი, წარსულში თუ მონობას პირდაპირი სახე ჰქონდა, ახლა ეს ლამაზად შეფუთული და ლანგარზე მორთმეულია, ამაზე ფიოდორ დოსტოევსკის აქვს კარგად ნათქვამი“ „არ უთხრა ხალხს რომ ისინი პატიმრები არიან და ისინი არასოდეს არ ეცდებიან გაქცევას“.

წიგნის ბოლოში, სადაც მერსოს ნაფიცი მსაჯულები ასამართლებენ, გარკვეულ მნიშვნელობებს ვხედავთ. ნაფიცი მსაჯულები უბრალო ადამიანთა გუნდია, რომელიც 10 ადამიანისგან შედგება, ისინი ხმის მიცემით იღებენ გადაწყვეტილებას, ამ შემთხვევაშიც ჩანს ადამიანთა სტერეოტიპული და კოლექტიური აზროვნება, მსაჯულები მას იმიტომ ასამართლებენ, რომ გარდაცვლილი ადამიანი არ იგლოვა, იძახიან, რომ ეს როგორი ადამიანია დედამისიც კი არ დაიტირაო. ადამიანების ჯგუფი, „ბრბო“ ყოველთვის ცდილობს, რომ სხვა ადამიანი მოაქციოს თავიანთი გავლენის ქვეშ და თავიანთ კლანჭებში ამყოფოს, ამ შემთხვევაშიც ასე მოხდა, მათ დაინახეს და ამოიცნეს განსხვავებული ადამიანი, რომელიც ცხოვრებას არაფრად თვლიდა და გადაწყვიტეს, რომ ის არ იმსახურებდა სიცოცხლეს, რადგან ის არ იყო მათნაირი.

საბოლოოდ, ჩვენ ეს წიგნი შეიძლება გვასწავლიდეს, რომ ცხოვრებას დადგენილი საზრისი არ გააჩნია, მაგრამ ამის გამო ადამიანი არ უნდა დაითრგუნოს; სასოწარკვეთილებაში ჩავარდნისა და ცხოვრების უარყოფის ნაცვლად კი, სასიცოცხლო ენერგიებით დაიმუხტოს.