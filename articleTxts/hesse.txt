ჰერმან ჰესეს წიგნში „ტრამალის მგელი", ჩვენ, პროტაგონისტ ჰარი ჰალერს ვეცნობით, რომელიც ორმოცდაათიოდე წლის კაცია. ის თავის თავს ტრამალის მგელს უწოდებს და საკუთარი ცხოვრების მანძილზე, სიმარტოვეში ცდილობს ძალის პოვნას. მთელი მისი ისტორია მოგვითხრობს ადამიანზე, რომელიც ხშირად განცალკევებულად გრძნობს თავს და უკვე აღარც აქვს იმედი იმისა, რომ ოდესმე ცხოვრების ხალისს იპოვნის. ის ხშირად მოგზაურობს, თუმცა, თითქოს ვერსად პოულობს თავის ადგილს.

ჰარის მთელი ეს პესიმიზმი სამყაროს სიძულვილით არ არის გამოწვეული, რადგან როგორც წიგნში ჩანს, ის ყველაზე მეტად საკუთარ თავზე ბრაზობს. ნაწარმოების სათაურსაც თუ შევეხებით, ტრამალი ნიშნავს ვრცელ, დაუსახლებელ გაშლილ ვაკეს. ამით იმის თქმა შეგვიძლია, რომ ჰარის სული გაყოფილია ორ, მგლურ და ადამიანურ ნაწილად. ტრამალი წარმოადგენს მისი შინაგანი ბრძოლის მეტაფორულ მნიშვნელობასა და საკუთარი თავის აღმოჩენისაკენ სწრაფვას, მგელი კი დაუოკებელი, ველური ბუნების სიმბოლოა. თავისუფლებასა და მარტოობას მიჩვეული ტრამალის მგელი ვერ ეგუება მის გაყოფილ ყოფას. მას სურს მძაფრი ემოციური განცდა და ვნებათა ღელვა. ეზიზღება ადამიანური არსებობა, რომელიც გაჯერებულია სტერეოტიპებით, სიძულვილითა და ჩარჩოებით, რომლებიც ზღუდავს მის თავისუფლებას და ამ ყოველდღიურობის შემხედვარე „ტრამალის მგელი" ზიზღით ღრიალებს.

მთავარი გმირი, თითქოს დროში მოგზაურობს, მოცარტს მუსიკაზე ესაუბრება, რაც თითქოს ერთადერთი რამა, რაც მას სიამოვნებას ჰგვრის. მისი ისტორიის დასაწყისში, ასევე ვხედავთ, რომ ჰალერს თვითმკვლელობისკენაც აქვს მიდრეკილება, მაგრამ ცდილობს თავი ინუგეშოს. მისი „დაავადება“ დღეს ადამიანების საკმაო ნაწილს აწუხებს, ხოლო ამ დაავადებად კი გაუცხოებასა და ცხოვრებით დაუკმაყოფილებლობას მივიჩნევ. ხსენებული დაავადება ნებისმიერს, სუსტსა თუ ძლიერ ადამიანს შეიძლება დაემართოს, რასაც ჰარის ცხოვრება ძალიან კარგად გადმოსცემს. ჩვენ ვხედავთ თუ როგორ მერყეობს მისი განცდები სიცოცხლესა და სიკვდილს, ბიურგერულ ცხოვრებასა და გაუცხოებას შორის. ჰარელი სიმპათიას იჩენს ნიცშეს მოძღვრების მიმართ. ის კრიტიკულად უყურებს საზოგადოებას, რომელიც უკვე მეორე ომისათვის ემზადება.

ერთ საღამოს თავისი საცხოვრებლიდან უცხო გზისკენ გაუყვება ჰარი, დაეხეტება ქალაქში, ათვალიერებს აფიშებს და ფიქრობს, რომ ეს ყველაფერი მხოლოდ ნორმალური ადამიანებისთვის არის და არა მისთვის. უეცრად ის ნაცნობი მუსიკის ჰანგებს გაიგებს და მიხვდება, რომ თითქოს, მის სულშიც გაიღვიძა რაღაცამ. იმის მიუხედავად, რომ თავს გზააბნეულ ნადირად თვლის, მან დაინახა აზრი, ამ ამაო არსებობაში და გაიფიქრა, „ჩემს სულში რაღაც ეხმიანებოდა მიღმა სამყაროდან მიღწეულ შორეულ ძახილს, იჭერდა მას და გონებაში უთვალავ სურათს ბადებდა".

ერთ დღეს ჰარი ახალგაზრდა მომხიბლავ გოგოს გაიცნობს. ჰერმინე მარტივად გაუგებს ჰარის და ეხმარება ხალისის აღდგენაში. ჰერმინესაც აწუხებს სულიერი სიმარტოვე, მაგრამ თვლის, რომ ცხოვრებაში ბევრად მეტის მიღწევა შეეძლო და ამბობს: „ასე ყოფილა ათადან და ბაბადან დრო, ქვეყნიერება, ფული და ძალაუფლება მუდამჟამს ჩლუნგი, ჭკუათხელი ადამიანების ხვედრი ხდებოდა, ხოლო დანარჩენებს, ჭეშმარიტ ადამიანებს არაფერზე მიუწვდებოდათ ხელი, არაფერზე გარდა სიკვდილისა... მათ კიდევ მარადისობა რჩებათ, რასაც მე მარადისობას ვუწოდებ, მორწმუნენი სასუფეველს ეძახიან".

ჰერმინე შეგვიძლია ჰარის ალტერ ეგოდ მივიჩნიოთ. ჰერმინე ცდილობს მგლის განდევნას, რაც საბოლოოდ ჰარის მაგიურ თეატრში მიიყვანს. მაგიური თეატრის დანიშნულება საკუთარი თავის მართვის სწავლაა, რაც საბოლოოდ შეართებდა ჰარის და მგელს.

ნაწარმოების ბოლოს ჰარი კლავს ჰერმინეს, ჩვენ შეგვიძლია დავინახოთ, რომ მან საკუთარი თავის ანარეკლსა და ნახლეჩს ჩაასო დანა, რის შემდეგაც მას სამუდამო სიცოცხლე მიესჯება თეატრის „ადმნისიტრაციისგან". თეატრის ადმინისტრაცია ამბობს „ამ საქციელით მან მარტოოდენ ჩვენი მაღალი ხელოვნება როდი შეურაცხყო! იგი არაიუმორისტული გზით შეეცადა, ჩვენი თეატრი თვითმკვლელობის იარაღად გამოეყენებინა". ეს სიტყვები ამტკიცებს იმას, რომ თუ ადამიანს არ უყვარს საკუთარი თავი, მაშინ ის სხვასაც ვერ შეიყვარებს.

ჰარი ჰალერის ცხოვრება საბოლოოდ წარმოგვიდგენს ადამიანს, რომელიც უარყოფს ყველანაირ მორალს და წესებს, ავლენს ნიჰილისტურ აზრებს და წარმოგვიდგება ადამიანად, რომლის მთელი არსებობა, ცხოვრების საზრისის პოვნის დაუოკებელ სურვილს ამჟღავნებს. ბევრი ჩვენგანი თავს ინუგეშებს იმ აზრით, რომ არსებობს რაღაც ჩვენზე დიდი, რომელიც აძლევს მიმართულებას ჩვენს ცხოვრებასა და არსებობას, მაგრამ როგორც ჰერმან ჰესემ თქვა: "მხოლოდ იმ იდეებს, რომლითაც ჩვენ რეალურად ვცხოვრობთ, აქვს რაიმე ღირებულება".