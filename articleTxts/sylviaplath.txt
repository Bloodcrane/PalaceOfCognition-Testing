სილვია პლათის ავტობიოგრაფიული, პირველი და უკანასკნელი რომანის ,,ზარხუფი“, საზოგადოებაში პოპულარობის მოპოვების ძირითადი მიზეზი ფემინიზმის თემაზე ღიად, თამამად საუბარი გახლავთ. თუმცა, გარდა ამისა, ავტორი უამრავ განსხვავებულ პრობლემას განიხილავს, რომელიც არამარტო ქალებს, არამედ კაცებსაც შეიძლება ახასიათებდეთ.

რომანი 1963 წელს გამოქვეყნდა. ამ პერიოდში ფემინიზმის ,,მეორე ტალღა“ დაიწყო, რომელშიც იგულისხმება ქალთა და კაცთა იურიდიული, სოციალური თანასწორობა. მაგრამ საზოგადოებაში სტერეოტიპები „ქალის მოვალეობების“ შესახებ ისევ და ისევ არსებობდა. ზუსტად ამის პროტესტია სილვია პლათის ეს უმნიშვნელოვანესი წიგნი.

,,ზარხუფი“ არის მარადიული ბრძოლა არამარტო გენდერულ უთანასწორობასთან, არამედ ფსიქიკური აშლილობების მქონე პირის მიმართ არაადამიანურ დამოკიდებულებასთან, ფუფუნებას აყოლილ ხალხთან და საკუთარ თავთანაც კი.

საკმაოდ მარტივ, ყველასთვის გასაგებ ენაზე და ამავდროულად დიდი აზრის მქონე სიტყვებით გაჟღენთილი ტექსტი მოგვითხრობს 19 წლის გოგონაზე, ესტერ გრინვუდზე. მას ეძლევა საშუალება სტაჟირება ნიუ-იორკში, მოდურ ქალთა ჟურნალში გაიაროს, სადაც დიდ ყურადღებას ანიჭებს იმ ფაქტს, რომ საზოგადოება ერთმანეთს გარეგნობით, ძვირადღირებული სამოსითა თუ აქსესუარებით აფასებს. ესტერს კი ეს ყველაფერი ეუცხოება, მას შინაურ, თბილ და მყუდრო გარემოში სურს დაბრუნება. გოგონას წარმატებას ზედაპირულად უყურებენ და ვერ იაზრებენ თუ რა გზა გაიარა, რა ტვირთი გადაიტანა მან. წარმატებული სურათის მიღმა კი ესტერის მენტალური ჯანმრთელობის საშიში მდგომარეობა იმალება.

ესტერი განსაკუთრებით აღწერს ორ გოგონას, ბეტსისა და დორინს. ისინი ერთმანეთის სრული ანტიპოდები არიან და მთავარ გმირს საბოლოოდ ვერცერთთან უყალიბდება სათანადო მეგობრობა. ბეტსი განასახიერებს იმ დროინდელ „სტანდარტულ“ და „წესიერ“ ქალს, დორინი ამ ყველაფრის საპირისპიროს, ესტერი კი, მათ შორის რჩება. თუმცა, ამ პოზიციას ,,ოქროს შუალედსაც“ ვერ ვუწოდებდი, იმ მიზეზით, რომ ესტერის ცხოვრება არც ისე ბრწყინავს.

ნაწარმოების დასაწყისში ავტორი წერს როზენბერგების წამებაზე, თუ როგორ უბნელებს მას გონებას და ავსებს შიშით ეს ამბავი, როდესაც სხვები ამ საკითხზე თავისუფლად საუბრობდნენ. ესტერი ნელ-ნელა ათვიცნობიერებს, რომ მას ფსიქიკური ჯანმრთელობის პრობლემები გააჩნია და მკურნალობას იწყებს. მკურნალობის მეთოდი კი, შოკური თერაპია გახლავთ. აქ კი, ხაზს გავუსვამდი პაციენტების მიმართ ექიმების ცხოველურ მიდგომას, რაც რა თქმა უნდა მიუღებელია და წიგნზე დაყრდნობით იმის თქმაც შემიძლია, რომ ადამიანის მენტალურ მდგომარეობას აუარესებს. თერაპიის სეანსის შემდეგ ესტერმა საკუთარი თავი კიდევ უფრო ძლიერ შეიძულა. თავს იდანაშაულებს, რომ გამოწვეული შინაგანი ემოციური პრობლემები მისი ბრალია. აგრეთვე, მსურს ყურადღება გავამახვილო ესტერის დედის სიტყვებზეც, სადაც იძახის, რომ უხარია მისი შვილის „ნორმალურ ხალხში“ დაბრუნება. ეს სიტყვები უხეშად მომხვდა გულში, მაგრამ ეს არა დედამისის, არამედ საზოგადოებაში დამკვიდრებული ნორმების ბრალია. მთავარი გმირის დედაც უშუალოდ ამ საზოგადოების წევრი გახლავთ. ასევე შესამჩნევია ის ფაქტიც, რომ თავად ესტერს დედამისის მსგავსად აწუხებს ფიქრები, თუ რას იტყოდნენ სხვები მის მდგომარეობაზე, კერძოდ კი იმაზე, რომ გაუთხოვარი დარჩა და ფსიქიატრიულში წევს, როდესაც ამაზე ბევრად საშიში საფრთხე ემუქრებოდა. გოგონას გააჩნდა შიში ყველაფრის მიმართ, რაც კი საჯარო სივრცესა და სხვადასხვა საკითხს ეხება. ერთი სიტყვით, საზოგადოების მიმართ ნდობა სრულიად დაკარგული აქვს, რადგან იცის, რომ მაინც ვერ მიიღებენ მის სრულყოფილ ნაწილად. რთულია შენს ცხოვრებაში იყო არა სუბიექტი, არამედ ობიექტი. ესტერი, ერთი შეხედვით დაგეგმილ და დალაგებულ ცხოვრებაში თავს ცოცხლად ვერ თვლის. მის სულს სიცოცხლისა და თავისუფლების ნაპერწკლები აკლია. მაგრამ „კარგი გოგონას“ იმიჯის მქონე ადამიანს ყოველთვის თან დაჰქონდა წარმატების მიღწევის ვალდებულების უმძიმესი ტვირთი. ეს მთავარ პერსონაჟს ხელბორკილებს ადებს, რაც სიცოცხლის ბოლომდე უნდა ატაროს.

,,ზარხუფი“ იმ ნაწარმოებთა ნაწილია, რომლებიც სიუჟეტის კუთხით არ გამოირჩევიან, მაგრამ ეს ფაქტი არაფერს ცვლის, პირიქით აძლიერებს მნიშვნელობებს და გვაძლევს საშუალებას ჩავუღმავდეთ მთავარ სათქმელსა და შინაარსს. წიგნი გაფიქრებს იმაზე, თუ როგორი მნიშვნელოვანია ფსიქიკური აშლილობების, გენდერული თანასწორობისა და სოლიდარობის თემები. ფსიქიკური პრობლემების მქონე ადამიანისთვის რამდენად საზიანო შეიძლება იყოს საზოგადოებისგან წამოსროლილი თითოეული სიტყვა, თუ როგორი საჭიროა ყოველივე ამის გააზრება და ღიად მსჯელობა საზოგადოებაში, სადაც სამწუხაროდ მსგავს თემებზე საუბარი უადგილოდ ითვლება. სილვია პლათმა მნიშვნელოვანი გამოცდილება დაგვიტოვა მდგომარეობის გასაუმჯობესებლად, რომელიც მართებულ გააზრებას მოითხოვს.