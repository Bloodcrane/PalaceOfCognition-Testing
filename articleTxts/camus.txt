რომანში, „უცხო”, ალბერ კამიუ მკითხველს ეგზისტენციალურ საკითხებთან მიმართებით საკუთარ შეხედულებებს უზიარებს. ნაწარმოების მთავარი გმირი, მერსო ალჟირში მცხოვრები ახალგაზრდა ფრანგია, რომელსაც საზოგადოება თავისი პრინციპულობისა და ემოციური მიუწვდომლობის გამო უცხოდ თვლის. პერსონაჟის ქცევები და პიროვნული გამოხატულება კონტრასტს ქმნის სამყაროში არსებულ მორალურ ნორმებთან. იგი მხოლოდ აწმყოთი ცხოვრობს და არ ფიქრობს წარსულში ჩადენილ ქმედებებზე , რადგან თვლის, რომ ადამიანს დაბადებიდანვე აქვს მისჯილი დამნაშავედ ყოფნა.

ნაწარმოების დასაწყისი უჩვეულო სცენარით ვითარდება - მერსო მოხუცთა თავშესაფრიდან დეპეშას იღებს დედის გარდაცვალების შესახებ და უფროსს ორი დღით ეთხოვება რათა დაკრძალვას დაესწროს. საზოგადოების მოლოდინებისგან განსხვავებით, მერსო ამ ამბის გამო მწუხარებას არ გამოხატავს და ცხოვრებას ისე აგრძელებს, თითქოს არაფერი მომხდარა. უფრო მეტიც, ალკოჰოლის ზემოქმედების ქვეშ მყოფი საკუთარ მეგობარს, ყოფილ საყვარელზე შურისძიებაში ეხმარება, ამით ნაწარმოების პირველი ეტაპი სრულდება, რომელიც მთავარი გმირის პიროვნებაში დედამისის გარდაცვალების შემდგომ მომხდარ ცვლილებებს აღწერს. მოვლენები განსხვავებულად ვითარდება როდესაც მერსოს რაიმონდი ურეკავს და სთავაზობს, რომ კვირა დღე მეგობრის ქოხში გაატაროს, ალჟირის მახლობლად. სანაპიროზე მყოფ მერსოს, რეიმონდსა და მასონს (რეიმონდის მეგობარი) მოულოდნელად ორი არაბი ესხმის თავს, რომელთაგანაც ერთ-ერთი იმ ქალის ძმაა, რომელზეც შურისძიება ჰქონდა გამიზნული. რეიმონდი იარაღს უმიზნებს არაბს, თუმცა, მერსო ხელს შეუშლის მკვლელობის ჩადენაში. კონფლიქტი არაბების გაქცევით სრულდება. ცოტა ხნის შემდეგ, მერსო კვლავ წააწყდება იმ არაბს, რომელმაც რეიმონდი მკლავში დაჭრა და ეს შეხვედრა განსხვავებული შედეგით მთავრდება: მცხუნვარე მზის სხივებით გაბრუებული პერსონაჟი მოწინააღმდეგეს კლავს და ამით საკუთარ პიროვნებასთან მოდის ჭიდილში.

„მივხვდი, რომ დღის სიმშვიდე დავამსხვრიე. პლაჟის ის არაჩვეულებრივი მყუდროება, სადაც ცოტა ხნის წინათ ბედნიერი ვიყავი. კიდევ ოთხჯერ ვესროლე. მის უსიცოცხლო სხეულში ტყვიები იკარგებოდა.” ეს ის ოთხი მოკლე გასროლა იყო, რომლითაც მე უბედურების კარზე ვაკაკუნებდი.”

დანაშაულს თავისი სასჯელი მოსდევს და ეს არც მერსოს შემთხვევაში ყოფილა გამონაკლისი. მიუხედავად იმისა, რომ მერსო განყოფილებისგან ასეთ რეაგირებას არ მოელოდა, ჩადენილ მკვლელობას თან სდევს მთელი რიგი დაკითხვები და საპყრობილეში გატარებული თვეები. მნიშვნელოვანია შევნიშნოთ კამიუს განზრახვა: იგი ხაზს უსვამს ისტორიულ ფონს, ფრანგების დამოკიდებულებას ადგილობრივ არაბებთან. მთავარი პერსონაჟი სასამართლოს დადგენილ განაჩენს ელოდება, თუმცა, მკვლელობაზე მეტად ის ადარდებს, რომ დედამისის დაკრძალვაზე არ უტირია.

საბოლოოდ მერსოს სიკვდილს მიუსჯიან. სიკვდილმისჯილს არანაირი იმედი არ აქვს, თუმცა, ადამიანის წარმავლობის ხასიათი ამშვიდებს, რომ ადრე თუ გვიან, აღსასრული მაინც მიაღწევს მასთან. იგი მიდის დასკვნამდე, რომ ყველაფრისგან შეუძლია გაქცევა, გარდა სიკვდილისა - ის ხომ გარდაუვალია. სასჯელის მოახლოებასთან ერთად იმატებს თავისუფლების გრძნობა, თითქოს პერსონაჟი გაურბის ამქვეყნიურ დაბრკოლებებს და უკეთესისკენ ისწრაფვის. მერსო თვალს უსწორებს რეალობას და ეგუება ფიზიკურ სასჯელს. „სიკვდილთან მიახლოვებისას დედა თავს ალბათ, თავისუფლად გრძნობდა, შეეძლო ყველაფრის თავიდან განცდა. არავის, არ ჰქონდა მისი დატირების უფლება. მეც ვგრძნობდი, რომ შემეძლო ყველაფრის თავიდან დაწყება” ნაწარმოებში მოვლენები შემდეგი ორი საკითხის გარშემო ვითარდება: ადამიანის შეხედულება სიკვდილზე და დანაშაულის გრძნობა. რომანის მეშვეობით ალბერ კამიუ გამოხატავს შეხედულებას, რომ ადამიანს, რომელსაც არ შესწევს მწუხარების გამოხატვის უნარი, დამნაშავეა.